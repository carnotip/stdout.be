---
layout: post
language: nl
categories:
    - journalism
title: Ter nalezing
summary: Journalistiek wantrouwen is een mooie deugd, maar wantrouw af en toe ook jezelf.
---

"Ben je gek? Geef nooit een informant je stuk ter nalezing!"

Bij Schamper, op het studentenblad, was het althans toen ik daar nog zat de gewoonte om af en toe de politici, proffen, studenten of artiesten die we interviewden een vroege versie van ons stuk door te mailen. Natuurlijk laat je nooit een ander voor jou beslissen wat wél in je stuk hoort en wat niet. En men moet ook niet komen wenen als men niet akkoord gaat met een pittige quote die rechtstreeks van het opnamebandje komt. Maar een gratis feitencheck sla je nu ook niet af.

Maar blijkbaar, volgens mijn hierboven geciteerde discussiepartner en een aloude journalistieke wet, mag je een informatiebron _nooit_ inzage geven in een nog ongepubliceerd stuk. 't Eerste wat je leert op een redactie of in een journalistieke opleiding. Hoogstens laat je een paar excerpten nalezen, bij grote twijfel.

Ik begrijp wel waarom je je kopij niet zomaar ter nalezing wil voorleggen aan gelijk wie, maar het alternatief lijkt me even erg. Je verbiedt immers nazicht door betrokkenen omdat je er van uitgaat dat je als journalist altijd in een antagonistische relatie staat met iedereen waar je mee praat. Niet enkel wat gezond wantrouwen, nee, best meteen je berichtgeving hermetisch afsluiten van alle omgevingsinvloeden. _Alle_ invloeden, dus niet enkel van charlatans en manipulatieve politici, wantrouw meteen maar _iedereen_ waarmee je praat. 

Om diezelfde reden zal een journalist altijd een telefonisch interview kiezen boven eentje via e-mail: je mag mensen de tijd niet geven om hun woorden te wikken en wegen, want versprekingen en _gut reactions_ zijn net waar de media op teert.

Het ironische gevolg van dat isolationisme is dat je berichtgeving bewijsbaar neutraal of evenwichtig is, maar daarom nog niet nauwkeurig, laat staan waarheidsgetrouw. Je ruilt het ene voor het andere.

Je stelt jezelf zwak op als je je stuk ter nalezing voorlegt aan een persoon die je net interviewde. Je zegt "Veel kans dat hier fouten inzitten, help me." Maar dat is net de clou, het is net wat je siert als reporter. Twijfel is de kern van goede wetenschap, en een wetenschappelijke houding is de kern van goede journalistiek. Die defensieve houding hoeft niet.

Als journalist interview je vaak mensen die méér over een onderwerp afweten dan jij. De meeste journalisten zijn "geen experts, maar generalisten":http://stdout.be/2011/03/11/expertise/. Je bronnen die een onderwerp elke dag in- en uitademen hebben waarschijnlijk zinnige dingen te zeggen over hetgeen je schrijft. Ze doen dat met plezier, heb ik ondervonden.

Het kwam niet onregelmatig voor dat een redacteur een obscure afkorting voor één of andere universitaire raad verkeerd had verstaan, of een subtiel punt van een prof toch niet echt 100 procent had begrepen.

Zonder een kleine opmerking van Marc Van Montagu had ik waarschijnlijk een paar jaar geleden "een artikel geschreven":http://www.schamper.ugent.be/451/killerinsecten-kapitalisten-biotechnologie over gouden wortels, niet "golden rice":http://en.wikipedia.org/wiki/Golden_rice. En ik denk niet dat ik  mijn artikel over de "A1-cultuur in academia":http://www.schamper.ugent.be/457/a1-cultuur ooit had durven publiceren zonder het eerst te laten lezen aan een heleboel proffen. 

Experts bij institutioneel verbod weghouden van je stuk tot na publicatie, klinkt me dus wat bizar in de oren. En plots verbaast het me minder als ik een rommelig, half-waar bericht lees in de krant.

Als je een stuk schrijft moet niemand anders conclusies maken voor jou of de toon van je artikel bepalen. Maar journalisten zijn bijdehands genoeg om praatjes te zien voor wat ze zijn, en volwassen genoeg om de grens te trekken tussen goedbedoeld advies en manipulatie. En we hebben alle hulp nodig die we kunnen krijgen.