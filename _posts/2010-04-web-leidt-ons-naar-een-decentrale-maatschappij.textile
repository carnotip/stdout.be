---
layout: comment
language: nl
categories:
    - journalism
    - tech & society
canonical: http://www.kapingamarangi.be/nucleus/item/2010/04/web-leidt-ons-naar-een-decentrale-maatschappij#1919
title: Web leidt ons naar een decentrale maatschappij
---

Yep, goede inschatting — burgerjournalistiek is de hype voorbij. Al ligt dat volgens mij ook een beetje aan de woordenschat. 'Citizen journalism' wordt vaak in één adem vernoemd met 'amateur reporting', 'the pro-am model' en 'user-generated content'. Allemaal termen die eigenlijk, als je er over nadenkt, nogal neerbuigend zijn tegenover bloggers. Men begint dat steeds meer in te zien. Tussen die bloggers zitten immers ook geniale schrijftalenten en experts die veel meer weten over hun domein dan gelijk welke journalist. 'User-generated content' is nog de meest aanmatigende term in dat lijstje — alsof lezers melkkoeien zijn waar je gratis content kan uitzuigen.

De laatste tijd zie je steeds vaker de term 'conversational journalism' terugkeren in blogposts over de toekomst van de journalistiek. 't Is een buzzword als een ander, maar wel eentje dat professionele journalistiek meer als deel ziet van een breder ecosysteem, waarin bloggers en lezers écht meedoen aan het journalistieke proces. Jouw omschrijving van burgerjournalistiek lijkt me ook die richting uit te gaan.

Hmm, 'conversational journalism', kunnen we daar geen Nederlandstalige term voor vinden? :)