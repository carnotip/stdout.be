---
layout: post
language: nl
categories:
    - journalism
title: De wereld volgens Karl
summary:
    Als oude rotten in het vak mopperen over de media, weet ik nooit wat te denken. Want ze hebben gelijk, er gebeurt minder onderzoek en er worden aan de lopende band persberichten overgenomen. Maar hun egotisme laat een wrange smaak na. Het heilige geloof dat ze als geoefende redacteurs perfect weten hoe de journalistiek van vandaag er moet uitzien. De sombere waarschuwing dat we maar beter oppassen, want dat een slecht werkende pers onafwendbaar leidt tot afbrokkeling van de democratie.
---

Als oude rotten in het vak mopperen over de media, "weet ik nooit wat te denken":/2010/two-cultures-in-media-criticism/. Want ze hebben gelijk, er gebeurt minder onderzoek en er worden aan de lopende band persberichten overgenomen. Maar hun egotisme laat een wrange smaak na. Het heilige geloof dat ze als geoefende redacteurs perfect weten hoe de journalistiek van vandaag er moet uitzien. De sombere waarschuwing dat we maar beter oppassen, want dat een slecht werkende pers onafwendbaar leidt tot afbrokkeling van de democratie. "Onlangs dus Karl van den Broeck":http://www.mediakritiek.be/blog/2010/09/over_magazines_ipads_en_ouderwetse_journalisten.html, hoofdredacteur van Knack.

En weeral krijgen we hetzelfde gezeik over domme lezers die liever naar foto's kijken van Paris Hilton dan naar "een ingewikkeld verhaal over de regie der gebouwen, over budgetoverschrijdingen bij openbare werken en over laksheid van ambtenaren".

Je kan mensen niet gemakkelijk winnen voor ingewikkelde verhalen "omdat de achtergrondinformatie om ze te begrijpen vaak ontbreekt":/2010/context/ , "omdat men geen moeite doet om breder te duiden":/2010/hoe-ik-het-nieuws-graag-zou-lezen/ , op een inleidende paragraaf of een weggestoken infokadertje na. En dan word je verwacht meteen mee te zijn met zo'n moeilijke kwestie, en meteen geboeid te zijn, ook al weet je helemaal niet wat je aan het lezen bent. Je weet alleen dat het van staatsbelang is. Een redactie reikt immers het nieuws aan dat een lezer, volgens van den Broeck, "MOET weten." Juist ja.

Als je in je tijdschriften geen omgeving maakt waar mensen laagdrempelig  worden ingeleid tot maatschappelijke kwesties, dan is het je eigen schuld, Karl, dat diepgravende journalistiek taai en moeilijk is. Dan moet je niet neerbuigend doen tegenover je lezer en met je ogen draaien als die celebritynieuws verkiest boven jouw wereldschokkend onderzoek.

Het internet biedt een hele gereedschapskist biedt om verhalen te kaderen, maar net dat medium is volgens van den Broeck enkel geschikt voor Belga's en persberichten, ongeacht wat ze daar bij de "Texas Tribune":http://www.texastribune.org/texas-newspaper/texas-news/lessons-from-the-tribunes-first-6-months/ en bij "Slate":http://www.niemanlab.org/2010/07/smart-editorial-smart-readers-and-smart-ad-solutions-slate-makes-a-case-for-long-form-on-the-web/ wel mogen denken.

Volgens mij is Karl zèlf niet geïnteresseerd in diepgang. In zijn toespraak gaat het voortdurend om _nieuws_. Mensen moeten betalen voor primeurs, voor politieke schandalen, voor intriges. Zijn dat niet net de leukigheden die Karl eerder beschimpte? Nieuws is spannend, geeft je het gevoel dat je mee bent, je hebt weer iets om over te praten op het werk. Maar het leert je weinig blijvends bij over de wereld waarin we leven. Voor dat laatste moet je bij de Knack trouwens al lang niet meer terecht.

Uiteindelijk steunt van den Brouck z'n betoog op een tegenstrijdigheid. "Zonder pers is democratie een hol begrip", zegt hij, en daarom wil hij dat onze minister van media met centen over de boeg komt. Maar hij wil de journalistieke vruchten van die subsidies achter slot en grendel, op een betaalsite. Ik heb de eer om via mijn belastingscenten te betalen voor een "zogezegd":http://www.apache.be/2010/03/overheidssteun-en-broccoli-journalistiek/ publiek goed, maar om te genieten van dat publieke goed moet ik vervolgens nog eens langs de kassa van Roularta passeren. Anders njet.

En waar moeten die subsidies voor dienen? Voor betere buitenlandberichtgeving, zegt hij. Wat is er dan mis met het gratis beschikbare buitenlandnieuws van de "Guardian":http://www.guardian.co.uk/world en "EUObserver":http://euobserver.com/ ? Moet Ingrid Lieten nu echt geld ophoesten voor "dubbel werk?":/2010/koning-middelmaat/

Karl, je zit soms niet ver van de waarheid — gratis kwaliteitsjournalistiek is moeilijk, we weten niet of de markt ons beste werk kan ondersteunen, vroeger was er meer tijd voor diepgang — maar die zelfgenoegzaamheid, dat dédain, het siert je niet.